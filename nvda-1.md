## NVDA Hakkında

Öyle bir ekran okuyucusu yazılımı düşünün ki hem ücretsiz olsun hem de alternatiflerini cebinden çıkarsın. Öyle bir ekip düşünün ki hem gönüllü olarak bir ekran okuyucusu geliştirsin hem de bunu inanılmaz kaliteli yapsın. Öyle bir yazılım düşünün ki, bilgisayarda yer alan her şeyi okumakla kalmasın, onları manipüle etme imkânı versin.

İşte böyle bir yazılım var Windows tarafında: **NVDA**

**NVDA (NonVisual Desktop Access)**, NVAccess tarafından geliştirilen, Windows işletim sistemi için tamamen ücretsiz ve açık kaynaklı bir ekran okuyucudur. Bizlerin bilgisayarları sesli geri bildirim ve Braille ekran desteği ile etkin bir şekilde kullanmamızı sağlar. NVDA ile ekrandaki metinleri, menüleri, diyalog kutularını ve diğer tüm görsel öğeleri sesli olarak duyabiliriz. Böylece belge oluşturmak, internette gezinmek, kod yazmak ya da e-posta okumak gibi günlük dijital görevlerimizi rahatça yerine getirebiliriz.

Bu ekran okuyucu, Microsoft Office, Google Chrome, Firefox ve birçok üçüncü parti uygulama da dahil olmak üzere neredeyse bütün yazılımlarla uyumlu çalışarak geniş bir erişim olanağı sunar. Ayrıca Braille ekran desteği sayesinde dokunsal geri bildirim almak da mümkündür. NVDA’nın Windows ve diğer uygulama arayüzlerinde gezinmek için kapsamlı klavye kısayolları bulunur. Bu kısayollar, uygulamalara hızla erişmemizi ve bilgisayarı fare kullanmadan tamamen klavye ile kontrol etmemizi sağlar.

Bir yazılım geliştirici veya içerik üreticisi isek, NVDA programlama araçlarıyla da güçlü bir uyum sergiler. Kod düzenleme yazılımları, terminal uygulamaları ve veri tabanı araçlarıyla erişim sağlarken hata mesajları ve geri bildirimleri de sesli olarak duyabiliriz. Bu özellikler NVDA’yı kod yazma süreçlerimizde dahi etkin bir çözüm haline getirir.

Taşınabilir sürümü sayesinde USB belleğe yükleyerek farklı bilgisayarlarda kuruluma ihtiyaç duymadan kullanabiliriz. Üstelik açık kaynaklı yapısı sayesinde dünya genelinde geliştiriciler ve topluluklar tarafından sürekli iyileştirilen bir yazılımdır. Ticari ekran okuyuculara güçlü bir alternatif olarak, hepimize kapsayıcı ve erişilebilir bir dijital deneyim sunar.

Arayüzü ve yardım dokümanları da dahil olmak üzere tamamen Türkçe olan bu yazılımın, artık profesyonel bir eğitimi de var: **NVDA Eğitimi**

2007 yılından beri JAWS, 2020 yılından beri de **NVDA** kullanan birisi olarak ekran okuyucu yazılımlarının gidişatı her zaman merceğimde olagelmiştir. Gerek günlük yaşamda gerekse profesyonel ve iş yaşamımda her iki yazılımı uzun yıllar kullanma fırsatı buldum. Fakat NVDA ile tanıştıktan sonra bilgisayara olan bakış açım değişti, genişledi ve artık neler yapabildiğimi daha iyi görme fırsatım oldu.

NVDA'yı ilk kullandığım anda içimde bir tereddüt vardı. **"Bu kadar küçük bir yazılım nasıl olur da bilgisayarda bana her alanda yardımcı olur?"**, **"Küçük olduğu için hızlıdır bu yazılım, kaliteli olduğu için değil."** gibi düşüncelere uzun haftalar sahiptim.

Kullandıkça fark ettim ki, işler hiç de benim düşündüğüm gibi değilmiş. Nedenleriyle anlatayım:

NVDA'nın küçük olması hiç de önemli değilmiş:
: **NVDA,** geliştirildiği modern yazılım teknikleri sayesinde hem küçük olmayı başarmış hem de kapsayıcılığı üst seviyede tutmuş bu zamana kadar. Ben kullandığımdan beri de tüm bunları sonuna kadar gözlemlemiş oldum.

NVDA, herkes tarafından geliştirilebiliyormuş:
: Ekran okuyucunun bu kadar güçlü olmasının arkasında hem onu geliştiren ekibin körlerden oluşması hem de geniş bir gönüllü kitle tarafından üzerinde çalışılması varmış. Açık kaynak kodlu (Open Source) yaklaşımının sonuna kadar benimsenmesi hem herkesin bu yazılıma katkı sağlamasını hem de güvenlik konusunda oluşabilecek bütün endişelerin bertaraf edilmesini sağlamış.

NVDA, geniş bir erişilebilirlik arayüzü (Accessibility API) desteğine sahipmiş:
: Java tabanlı yazılımlardan Web uygulamalarına, komut satırı arayüzlerinden native (yerel) sistem uygulamalarına kadar geniş bir yelpazede varlık gösteren uygulamaları destekleyebiliyor olması, geniş erişilebilirlik arayüzü desteği sayesinde mümkünmüş.

Bütün bu saydıklarım ve daha fazlasının bizzat deneyimlerimle tescillenmesi, beni bu eğitimi hazırlamaya itti. Şimdi geçelim eğitim detaylarına ve neler var, bir bakalım!